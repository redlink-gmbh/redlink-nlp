Formula 1, Gp d’Austria: vince Rosberg
Male la Ferrari: errore al pit stop, Vettel 4°
I 6 momenti-chiave della gara

Nico brucia Hamilton in partenza e domina la gara. Giornata nera per la Ferrari:
Raikkonen fuori al primo giro. Vettel tradito da un errore al pit stop perde il podio

In pole c’è Lewis Hamilton. Ma il suo compagno di scuderia Mercedes (e rivale per il Mondiale) Nico Rosberg, che partiva secondo, lo brucia subito dopo il via e si ritrova al comando.

Non succede solo questo nel primo giro: c’è anche il pauroso incidente fra la Ferrari di Kimi Raikkonen (che partiva in settima fila) e la McLaren di Fernando Alonso (in decima). Kimi sbanda tagliando la strada allo spagnolo che sopraggiungeva. La sua monoposto finisce sulla Rossa, sfiorando il pilota finlandese. Ma per fortuna nessuna conseguenza per gli ex compagni alla Ferrari l’anno scorso.

Dopo l’incidente, safety car in pista dal secondo al sesto giro. Rosberg al comando davanti a Hamilton, Vettel, Massa e Hulkenberg.

Al momento del cambio gomme, Vettel perde tempo prezioso per un problema al fissaggio di uno pneumatico. Seb lascerà ai box 13”, sufficienti a Felipe Massa per ritrovarsi terzo con la sua Williams. 

Errore anche per Hamilton ai box: supera la linea bianca e si prende 5” di penalità. Al 39° giro, dunque, comanda ancora Rosberg, davanti a Hamilton, Massa e Vettel.

A tre giri dalla fine, parte l’assalto di Vettel a Massa: ma il brasiliano ex Ferrari resiste e si conquista il podio. «Si è spanato un dado e abbiamo buttato via un podio», è il commento amaro del team principal della Ferrari Maurizio Arrivabene. «La tensione non deve creare confusione, dobbiamo guardare a vanti e pensare alla prossima gara. L’incidente di Raikkonen? Abbiamo visto le immagini ma non si capisce bene. Ai ragazzi dirò di andare avanti e non fermarsi assolutamente perché il fatto che due gare siano andate così non vuol dire che bisogna abbattersi, anzi, bisogna andare avanti e fare ancora di più». 

Vince quindi Rosberg, davanti a Hamilton, Massa, Vettel , Bottas, Hulkenberg, Maldonado, Verstappen, Perez e Ricciardo. In classifica mondiale il tedesco si porta quindi a solo 10 punti dal compagno di squadra: 171 per Hamilton, 161 per Nico. Prossima gara: il 5 luglio a Silverstone per il Gp di Gran Bretagna.