La stampante 3D arriva sugli scaffali dell’ipermercato

Primo esperimento in Puglia grazie all’accordo tra una startup e Coop Estense. Oggi e domani dimostrazioni pratiche a Bari poi l’approdo nei punti vendita dell’Emilia Romagna e della Basilicata

La stampante 3d arriva sugli scaffali dell’ipermercato. È il modello Quda della startup pugliese How/art, che da venerdì 19 giugno è presente nell’Ipercoop Santa Caterina di Bari e in futuro sarà in vendita anche negli altri ipermercati di Coop Estense in Puglia, Basilicata ed Emilia-Romagna. La stampante è open source sia nella parte software che hardware, costa 990 euro ed è costruita in modo artigianale in Puglia (finora ne hanno realizzate quaranta). L’arrivo negli ipermercati, però, è il primo passo di un processo molto lungo. «Sappiamo che non è un prodotto che può essere lasciato nello scaffale accanto a un televisore o a un computer portatile: dobbiamo spiegare come può essere utilizzato», spiega Matteo Serra di How/art. «Per questo motivo abbiamo pensato di organizzare una serie di incontri di formazione, anche nelle scuole. La nostra idea è questo tipo di stampanti non sono un prodotto di nicchia, non sono solo per i makers, che comunque possono finalmente trovare sotto casa una stampante che potevano comprare solamente online, ma possono interessare anche le famiglie e i professionisti».

L’accordo

How/Art, neonata società composta da quattro cooperative pugliesi: Pazlab (che si occupa di comunicazione e design), Rehardwearing (che recupera e ridà vita a vecchio materalia informatico), Addlab (stampa e prototipazione) e Officina 080 (composta da makers). L’accordo con Coop Estense è nell’organizzazione di una serie di incontri di formazione che accompagneranno l’arrivo negli ipermercati del prodotto. La prima tappa è all’Ipercoop Santa Caterina di Bari con l’evento dal titolo «Le cose cambiano»: da venerdì 19 a domenica 21 giugno, dalle 9 alle 20, sono presenti laboratori, spazi espositivi, aree dimostrative. I bambini, per esempio, possono provare a stampare i propri giocattoli. Le prossime tappe saranno in altri ipermercati di Puglia e in Basilicata. E da settembre dovrebbero cominciare i primi incontri nelle scuole.